# peyak ehispayik ohci kâpapâmipihât kihew

##
kapenîpin ôma ekîhitohteyân ôta kâhaskihtakwâk wâskahikanis pimipayihtâsowin metawew'kamikohk cîki nîkihk. kîkisep, ewako awa kânîkânistahk ôma kâhaskihtakwâk wâskahikanis pimipayihtâsowin. ninakiskamohikonân nîso ehoskimâcîtâcik onîkanîwak ôte ohci kâpapâmipihât kihew pimipayihtâsowin. kikiskamwak esîpihkwâyik papakiwayâna, tâpiskoc awa onîkânîw ohci ôma kâhaskihtakwâk wâskahikanis pimipayihtâsowin.

##
onîkânîwak ôki ewihtamâkoyâhkik ôma kâpapâmipihât kihew pimipayihtâsowin kiskinohamawewak awâsisa ohci nistamiyiniwak opimâcihowiniwâw. itwewak “Aboriginal” ehitwemakak nistamiyiniwak— nistam ayisiyiniwak ôta kâkîwîkicik, ekonik ôki iyiniwak, otipeyimisowak, ekwa Inuit ayisiyiniwak. niwîtapimâkan itwew wiya otipeyimisow ekwa nîso ewîtisânihitocik niwihtamâkonânak wiyawâw Inuit.

##
nitonîkânîminânak nikiskinohamâkonânak maskihkew wâkakanokan. itwewak ekonik ôki pâpiskic iyiniwak ayâwak wîstawâw tân'si ôhi ehitâpatâki otasinâsowina, mâka nehiyawak ohci Treaty 6—ita kâyâk amiskwacîwâskahikan—apacihtâwak esîpihkwâyik, ewâpiskâyik, emihkwâyik, ekwa ewâposâwâyik otasinâsowina ohci kahkiyaw ayisiniw waskitaskamik. nikakwecimikonânak nitoskânesiwininân ekwa peyak awâsis itwew wiya Somalian ekwa kotak itwew ap'sis Ukrainian ekwa ap'sis Irish. âtiht itwewak wiyawâw ocapihkesak. namoya nikiskeyihten kîkway niya. nimohcikihtânân kapekîsik emetaweyâhk.

##
otâkwanimîcisowin ehispayik niwihtamawâwak nipeyakoskân tânisesikîsikanisiyân ôte kâpapâmipihât kihew pimipayihtâsowin. nikakwecimâw nôhtâwiy kîkway ôma kecinâ kiyânaw. itwew, “aya cî kâhitaman, kîkway kitoskânesiwininaw.” ninânamiskweyiyan. nohtâwiy itwahew emihkisihcikâsiwiyit wâpikwaniya kipatahikanihk, ekwa itwew “niya nehiyaw ekwa kikâwiy Dene. kiyânaw iyiniwak. kitayisînîminawak kiskeyihtâkosiwak ohci kâkatawâsisik kimîkisihkahcikewininaw. nimamihceyihtenân niyanân iyiniwak.”

##
kânîsokîsikâk, nipesiwâw nisîmis ita kâmetaweyâhk. kânîkânîstâkik ôki nititohtahikonânak enitawipaskwâwimostosomâcîyâhk, mâka namoy wîya tâp'we emâcîyâhk paskwâwimostoswak ehitôtamohkâsoyâhk. nisesâwînân mâna ehapacihtâyâhk miscikosahk anita anima mâna kâwâweyâhk opwâtsimowak kâpacihtâcik.

##
kâkîsipaskwâwimostosomâcîyâhk nitôsîhânânak ehapisîsicik miscikwaskîkwak. nitonîkâniminân niwihtamâkonân ewako awa mistikwaskihk tâpiskoc peyakwan kâpahkahokocik ayisiyiniwak. kâkîsihosîhak nimistikwaskîmis niwîcihâw nisîmis kâkîsihosîhât anihi wiya.

##
mwestas ekwa nitôsîhânânak mistikohkâna. ninawasônânânak pisiskiwak kâkiskisimikoyâhkik kâhisipeyakôskânesiyâhk, ekwa nitâpasinahenân masinipayihowina kesi kiskisiyâhk wiyawâw kwa nitâhkocipasakwahenân anita pahkocihcewimasinahekinisihk. nitâpasinahestamawâw acimosisa nisîmis, osâm emiyweyihtahk kasihtiniyit ekwa ocayapihkes nitôsihtamâson osâm ekaskihoyân kîkwaya ehosîhtâyân. nitâpasinahwâw maskwa ketakot nikâwiy, osâm kweyask enâkatohkâtikoyâhk ekwa kinosew ohci nohtâwiy osâm esâkihtât nohcikinosewin. nisîmis neyistaw pikwîyisi isi tâpasinahikew mâka itwew etâpasinahwât kinosewa ekwa minôsa.

##
nisîmis ekwa niya nimohcikeyihtenân ewâpahtihâyâhkik nipeyakoskâniminânak nimistikohkâniminânak ispî kâkîweyâhk. nimamihcihânân nôhtâwînân ekwa tahkohtahew tehtascikanihk. nohtâwînân niwâpahtihikonân ekîmasinipayihiyit ekwa tâtâpwemistikohkâniminânak ispî kâkîpimohtahot awasâpiskohk. niwihtamâkonân nehiyawak ekwa Dene ayisiyiniwak namoya osîhewak mistikohkâna mâka iyiniwak cîki kihcikamihk ôte awasâpiskohk. niwihtamâkonân ekonik ôki pisiskiwa mistahi kîkway ekiskinohamâkoyâhkik.

##
kânistokîsikâk nitôsîhânânak opawâtamowitâpakwâna. âpatanwa kakâcitinamihk mayipawâmowina ekwa mîkwanak papeyahtik pahkîtina ohci miyopawâmowina. emekwâhosihtâk osihcikewina—nitônîkânîminân niwihtamâkonân anihi tepakohp kihcitwâwisowina ohci Anishinaabe: tapahteyimisowin, kweyask itâtisowin, manâcihitowin, sohkeyimowin, iyinisowin, tâpwewin, ekwa sâkihitowin. niwîmiyâw nôhkom nipawâtamowitâpakwân ekosi kakikiskeyihtam iyikohk esâkihâk.

##
kâpônâpihtâkîsikâk, peyak onîkânîw itwew 'ewîmiyâhkasikeyâhk.' miyâhkasikewin ôma wîyawâw iyiniwak kâkîmiyikosicik kapimitisahâkik kâwîmawimôstawâcik mâmawohtâwîmâwa. nitônîkânîminân otinew napwenisa ekwa ekota astâw wihkas. mâcimiyâhkasikew ekwa mâciwihkimâkâstew. wihkimâkastew. ninatotamawâw mâmawôhtâwîmâw miyomâmitoneyihtamowin, miyopîkiskwewin, ekwa miyomahcihowin kâmiyâhkasosoyân. nitonîkânîminân itwew pikwâni ayisiyiniw kâkînitotamâw peyakwan wîstawâw kahisipimitisahâkik.

##
kâkîsimiyâhkasikeyâhk piko kapônasiyâhk. nitonîkânîmininânak ekiskinohamâkoyâhkik tânisi kesipahkwesikanihkeyâhk etihtipipinâyâhkik askipahkwesikanisak wanaskoc miscikosihk ekwa ekîsiswâyâhkik iskotehk tâpiskoc anihi kâwâpiskâki kâyôskâki mâskihkîsa kâkîsisamâhk tâkohc iskocesihk. wihkitisow tâpiskoc kâyôskihkasot ekwa kakisisot pahkwesikan. nitastân amômey nipahkwesikanimihk, metoni niwînihcikân ekosi piko kanohkwâtahwak nipahkwesikanimis.

##
kâpekîweyâhk nohtâwiy metoni misiyehew ekwa ehahkwaskitinit ekwa nikakwecimik mahtesa ekîmiyâhkasosoyân anohc. tân'si etokwe ehisi-kiskeyihtahk!? nitik epaswâtahk nitayiwinisa ekosi ehisimâkwâki. ninipepayin keyâpic ehisimâkosiyân anima kâkîmiyâhkasikeyâhk.

##
kânewokîsikâk nimetawânân emohcikahki mecawewinisa ohci Arctic. nitonîkânîminânak niwihtamâkonânak ekonik ôki Inuit wiyawâw nîkan ekîmâcihtâcik pakesîwin ekwa keyâpic emetawecik ewako. pikwâwiyahk miyweyihtam emetawet mâna anima kâpakamiskâtohk, isko awiyak kekâc kâpahkisihk. nimisipâhpinân.

##
kâkîsimetaweyâhk pakesîwin, nitosîhânânak otipeyimisowak sash osihcikanisa ehapîhkâtâyâhk sestak. itasinâsowina ôhi ehispihteyitahkwâki ohci otipeyimisowak, tâpiskoc kâhaskihtakwâk ohci kweyask ohpikowin ekwa kaskihowin. kâmâmawihâpihkâtamihk ôhi kâhitasinâsteki peyakwan tâpiskoc iyiniw ekwa pîtatowew nânapiw kahisimâmawâpisocik.

##
kâhâpihtâkîsikâk nikwâskwâskinatowânân. ewako kisâstaw sôniskwâtahikewin mâka piko kakâskwepinâyâhk pâkahtowân ehapacihtâyâhk mistik ekwa emoscipim'pâhtâyâhk namoya esôniskwâtahikeyâhk. nisôhkepâhtân …mâka namoya wehcasin ehapacihtâhk mistik. nitohciyâkân ohci awa peyak onîkânîw. niwihtamâkonân iyiniwak ôma wiyawâw kâkîmâcihtâcik kwâskwâskinatowân. miywâsin! namoya nitôtem sôhkepâhtâw tâpiskoc niya mâka nihtâkâcitinew pâkahtowâna.

##
nôhtâwiy ninaskwenik wîpac ohci kâpapâmipihât kihew pimipayihtâsowin. ewîhitohteyâhk iyiniwak opeyakoskân otipiskâmiwâw. niwihtamawâwak nitôtemak ekote ewakoni ôhi metawewina ekwa kâhosihcikeyâhk ekote kâpapâmipihât kihew pimipayihtâsowin. nitôtem peyak nitik ekonik kâpapâmipihât kihew pimipayihtâsowin wîhayâyiwa ita kâmetawecik anima kâstek kisiwâk ita kâwîkit kotak ispayiki, ekwa okâwiya itweyiwa nikâkîwîcewâw kîspin nohtewîcewaki. namoya nikîpehon!

##
kânîyânokîsikâk nitispâhtân iskweyâc ekota ehayâcik kâpapâmipihât kihew pimipayihtâsowin ita mâna kâmetaweyâhk. emekwâmetaweyâhk kâsôstâtowin ehisiykâtek kihew oskîsikwa—nimâmawimiyweyihten ewako metawewin!— kâmâcikimowak. nitonîkânîminânak ewako ôma kâkimowak metoni esaweyihtâkwahk ekwa kakîmiyweyihtamahk. nimiyweyihten nisâkihtân emetaweyân wâyipîyâsihk.

##
ekîsihâpihtâkîsikâk peyak awa nitonîkâniminân nikiskinohamâkonân itwewina ehisinehiyawehk. 'tân'si' itwemakan 'hello,' ekwa 'amiskwacîwâskahikan' itwemakan 'Edmonton.' ewako âyiman ketwe. kotakak awâsisak ôta ohci kamâmawyatihk nikiskinohamâkonânak tân'si kesi itweyâhk âtiht itwewina opîkiskwewiniwâw. metoni mohcikan.

##
pâmayes kîweyâhk nipâpîkiskwânân wâsakâm pikwâwiyak âcimow tân'si ehiteyihtahk ewako ôma kâhispayik. âskaw wehtinâhk nipapîkiskwân mâka nitakahkeyihten namoya awiyak epapasiwihit ispî niya kâmiciminak mîkwan kâwâsakâmipîkiskweyâhk. nitâkwaskitinâwak nitonîkânîmak kâkîsihtâyâhk.

##
ispî kâkîweyân ekota ayâwak nimosôm ekwa nôhkom. ewîkiyokâkoyâhkik kâhispayik. nitâcimostawâwak ewako ôma kâhispayik kâpapâmipihât kihew pimipayihtâsowin. nôhkom nitâkwaskitinik ispî kâmiyak anihi pawâtamowina kâtâpakwâtamihk ekwa nitik, “nimiyweyihten ewako ôta ekiskinohamâkawiyan ohci iyiniw isihcikewin ita kweyask ehosâpamikawiyek ekwa emohcikihtâyek. ewako anima kahkiyaw awâsis kakîhohcitaw kweyask miyokanawâpamiht ekosîsi tâpiskoc.” tâp'wew—niwîwihtamawâwak kahkiyaw nitôtemak ewako ôma kihew pimipayihtâsowin.

##
* License: [CC BY-NC-SA]
* Text: Caylie Gnyra
* Illustration: Caylie Gnyra
* Translation: Dorothy Thunder, Susan Sinclair
* Level: n/a
* Language: crk
