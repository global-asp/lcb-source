# ᐯᔭᐠ ᐁᐦᐃᐢᐸᔨᐠ ᐅᐦᒋ ᑳᐸᐹᒥᐱᐦᐋᐟ ᑭᐦᐁᐤ

##
ᑲᐯᓃᐱᐣ ᐆᒪ ᐁᑮᐦᐃᑐᐦᑌᔮᐣ ᐆᑕ ᑳᐦᐊᐢᑭᐦᑕᒁᐠ ᐚᐢᑲᐦᐃᑲᓂᐢ ᐱᒥᐸᔨᐦᑖᓱᐏᐣ ᒣᑕᐍᐤ'ᑲᒥᑯᐦᐠ ᒌᑭ ᓃᑭᐦᐠ. ᑮᑭᓭᑊ, ᐁᐘᑯ ᐊᐘ ᑳᓃᑳᓂᐢᑕᐦᐠ ᐆᒪ ᑳᐦᐊᐢᑭᐦᑕᒁᐠ ᐚᐢᑲᐦᐃᑲᓂᐢ ᐱᒥᐸᔨᐦᑖᓱᐏᐣ. ᓂᓇᑭᐢᑲᒧᐦᐃᑯᓈᐣ ᓃᓱ ᐁᐦᐅᐢᑭᒫᒌᑖᒋᐠ ᐅᓃᑲᓃᐘᐠ ᐆᑌ ᐅᐦᒋ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ. ᑭᑭᐢᑲᒷᐠ ᐁᓰᐱᐦᒁᔨᐠ ᐸᐸᑭᐘᔮᓇ, ᑖᐱᐢᑯᐨ ᐊᐘ ᐅᓃᑳᓃᐤ ᐅᐦᒋ ᐆᒪ ᑳᐦᐊᐢᑭᐦᑕᒁᐠ ᐚᐢᑲᐦᐃᑲᓂᐢ ᐱᒥᐸᔨᐦᑖᓱᐏᐣ.

##
ᐅᓃᑳᓃᐘᐠ ᐆᑭ ᐁᐏᐦᑕᒫᑯᔮᐦᑭᐠ ᐆᒪ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ ᑭᐢᑭᓄᐦᐊᒪᐍᐘᐠ ᐊᐚᓯᓴ ᐅᐦᒋ ᓂᐢᑕᒥᔨᓂᐘᐠ ᐅᐱᒫᒋᐦᐅᐏᓂᐚᐤ. ᐃᑘᐘᐠ “Aboriginal” ᐁᐦᐃᑘᒪᑲᐠ ᓂᐢᑕᒥᔨᓂᐘᐠ— ᓂᐢᑕᒼ ᐊᔨᓯᔨᓂᐘᐠ ᐆᑕ ᑳᑮᐑᑭᒋᐠ, ᐁᑯᓂᐠ ᐆᑭ ᐃᔨᓂᐘᐠ, ᐅᑎᐯᔨᒥᓱᐘᐠ, ᐁᑿ Inuit ᐊᔨᓯᔨᓂᐘᐠ. ᓂᐑᑕᐱᒫᑲᐣ ᐃᑘᐤ ᐏᔭ ᐅᑎᐯᔨᒥᓱᐤ ᐁᑿ ᓃᓱ ᐁᐑᑎᓵᓂᐦᐃᑐᒋᐠ ᓂᐏᐦᑕᒫᑯᓈᓇᐠ ᐏᔭᐚᐤ Inuit.

##
ᓂᑐᓃᑳᓃᒥᓈᓇᐠ ᓂᑭᐢᑭᓄᐦᐊᒫᑯᓈᓇᐠ ᒪᐢᑭᐦᑫᐤ ᐚᑲᑲᓄᑲᐣ. ᐃᑘᐘᐠ ᐁᑯᓂᐠ ᐆᑭ ᐹᐱᐢᑭᐨ ᐃᔨᓂᐘᐠ ᐊᔮᐘᐠ ᐑᐢᑕᐚᐤ ᑖᐣ'ᓯ ᐆᐦᐃ ᐁᐦᐃᑖᐸᑖᑭ ᐅᑕᓯᓈᓱᐏᓇ, ᒫᑲ ᓀᐦᐃᔭᐘᐠ ᐅᐦᒋ Treaty 6—ᐃᑕ ᑳᔮᐠ ᐊᒥᐢᑿᒌᐚᐢᑲᐦᐃᑲᐣ—ᐊᐸᒋᐦᑖᐘᐠ ᐁᓰᐱᐦᒁᔨᐠ, ᐁᐚᐱᐢᑳᔨᐠ, ᐁᒥᐦᒁᔨᐠ, ᐁᑿ ᐁᐚᐳᓵᐚᔨᐠ ᐅᑕᓯᓈᓱᐏᓇ ᐅᐦᒋ ᑲᐦᑭᔭᐤ ᐊᔨᓯᓂᐤ ᐘᐢᑭᑕᐢᑲᒥᐠ. ᓂᑲᑵᒋᒥᑯᓈᓇᐠ ᓂᑐᐢᑳᓀᓯᐏᓂᓈᐣ ᐁᑿ ᐯᔭᐠ ᐊᐚᓯᐢ ᐃᑘᐤ ᐏᔭ Somalian ᐁᑿ ᑯᑕᐠ ᐃᑘᐤ ᐊᑊ'ᓯᐢ Ukrainian ᐁᑿ ᐊᑊ'ᓯᐢ Irish. ᐋᑎᐦᐟ ᐃᑘᐘᐠ ᐏᔭᐚᐤ ᐅᒐᐱᐦᑫᓴᐠ. ᓇᒧᔭ ᓂᑭᐢᑫᔨᐦᑌᐣ ᑮᑿᐩ ᓂᔭ. ᓂᒧᐦᒋᑭᐦᑖᓈᐣ ᑲᐯᑮᓯᐠ ᐁᒣᑕᐍᔮᐦᐠ.

##
ᐅᑖᑿᓂᒦᒋᓱᐏᐣ ᐁᐦᐃᐢᐸᔨᐠ ᓂᐏᐦᑕᒪᐚᐘᐠ ᓂᐯᔭᑯᐢᑳᐣ ᑖᓂᓭᓯᑮᓯᑲᓂᓯᔮᐣ ᐆᑌ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ. ᓂᑲᑵᒋᒫᐤ ᓅᐦᑖᐏᐩ ᑮᑿᐩ ᐆᒪ ᑫᒋᓈ ᑭᔮᓇᐤ. ᐃᑘᐤ, “ᐊᔭ ᒌ ᑳᐦᐃᑕᒪᐣ, ᑮᑿᐩ ᑭᑐᐢᑳᓀᓯᐏᓂᓇᐤ.” ᓂᓈᓇᒥᐢᑵᔨᔭᐣ. ᓄᐦᑖᐏᐩ ᐃᑢᐦᐁᐤ ᐁᒥᐦᑭᓯᐦᒋᑳᓯᐏᔨᐟ ᐚᐱᑿᓂᔭ ᑭᐸᑕᐦᐃᑲᓂᐦᐠ, ᐁᑿ ᐃᑘᐤ “ᓂᔭ ᓀᐦᐃᔭᐤ ᐁᑿ ᑭᑳᐏᐩ dᐁᓀ. ᑭᔮᓇᐤ ᐃᔨᓂᐘᐠ. ᑭᑕᔨᓰᓃᒥᓇᐘᐠ ᑭᐢᑫᔨᐦᑖᑯᓯᐘᐠ ᐅᐦᒋ ᑳᑲᑕᐚᓯᓯᐠ ᑭᒦᑭᓯᐦᑲᐦᒋᑫᐏᓂᓇᐤ. ᓂᒪᒥᐦᒉᔨᐦᑌᓈᐣ ᓂᔭᓈᐣ ᐃᔨᓂᐘᐠ.”

##
ᑳᓃᓱᑮᓯᑳᐠ, ᓂᐯᓯᐚᐤ ᓂᓰᒥᐢ ᐃᑕ ᑳᒣᑕᐍᔮᐦᐠ. ᑳᓃᑳᓃᐢᑖᑭᐠ ᐆᑭ ᓂᑎᑐᐦᑕᐦᐃᑯᓈᓇᐠ ᐁᓂᑕᐏᐸᐢᒁᐏᒧᐢᑐᓱᒫᒌᔮᐦᐠ, ᒫᑲ ᓇᒧᐩ ᐑᔭ ᑖᑊ'ᐍ ᐁᒫᒌᔮᐦᐠ ᐸᐢᒁᐏᒧᐢᑐᔁᐠ ᐁᐦᐃᑑᑕᒧᐦᑳᓱᔮᐦᐠ. ᓂᓭᓵᐑᓈᐣ ᒫᓇ ᐁᐦᐊᐸᒋᐦᑖᔮᐦᐠ ᒥᐢᒋᑯᓴᐦᐠ ᐊᓂᑕ ᐊᓂᒪ ᒫᓇ ᑳᐚᐍᔮᐦᐠ ᐅᑇᐟᓯᒧᐘᐠ ᑳᐸᒋᐦᑖᒋᐠ.

##
ᑳᑮᓯᐸᐢᒁᐏᒧᐢᑐᓱᒫᒌᔮᐦᐠ ᓂᑑᓰᐦᐋᓈᓇᐠ ᐁᐦᐊᐱᓰᓯᒋᐠ ᒥᐢᒋᑿᐢᑮᑿᐠ. ᓂᑐᓃᑳᓂᒥᓈᐣ ᓂᐏᐦᑕᒫᑯᓈᐣ ᐁᐘᑯ ᐊᐘ ᒥᐢᑎᑿᐢᑭᐦᐠ ᑖᐱᐢᑯᐨ ᐯᔭᑿᐣ ᑳᐸᐦᑲᐦᐅᑯᒋᐠ ᐊᔨᓯᔨᓂᐘᐠ. ᑳᑮᓯᐦᐅᓰᐦᐊᐠ ᓂᒥᐢᑎᑿᐢᑮᒥᐢ ᓂᐑᒋᐦᐋᐤ ᓂᓰᒥᐢ ᑳᑮᓯᐦᐅᓰᐦᐋᐟ ᐊᓂᐦᐃ ᐏᔭ.

##
ᒭᐢᑕᐢ ᐁᑿ ᓂᑑᓰᐦᐋᓈᓇᐠ ᒥᐢᑎᑯᐦᑳᓇ. ᓂᓇᐘᓲᓈᓈᓇᐠ ᐱᓯᐢᑭᐘᐠ ᑳᑭᐢᑭᓯᒥᑯᔮᐦᑭᐠ ᑳᐦᐃᓯᐯᔭᑰᐢᑳᓀᓯᔮᐦᐠ, ᐁᑿ ᓂᑖᐸᓯᓇᐦᐁᓈᐣ ᒪᓯᓂᐸᔨᐦᐅᐏᓇ ᑫᓯ ᑭᐢᑭᓯᔮᐦᐠ ᐏᔭᐚᐤ ᑿ ᓂᑖᐦᑯᒋᐸᓴᑿᐦᐁᓈᐣ ᐊᓂᑕ ᐸᐦᑯᒋᐦᒉᐏᒪᓯᓇᐦᐁᑭᓂᓯᐦᐠ. ᓂᑖᐸᓯᓇᐦᐁᐢᑕᒪᐚᐤ ᐊᒋᒧᓯᓴ ᓂᓰᒥᐢ, ᐅᓵᒼ ᐁᒥᐩᐍᔨᐦᑕᐦᐠ ᑲᓯᐦᑎᓂᔨᐟ ᐁᑿ ᐅᒐᔭᐱᐦᑫᐢ ᓂᑑᓯᐦᑕᒫᓱᐣ ᐅᓵᒼ ᐁᑲᐢᑭᐦᐅᔮᐣ ᑮᑿᔭ ᐁᐦᐅᓰᐦᑖᔮᐣ. ᓂᑖᐸᓯᓇᐦᐚᐤ ᒪᐢᑿ ᑫᑕᑯᐟ ᓂᑳᐏᐩ, ᐅᓵᒼ ᑵᔭᐢᐠ ᐁᓈᑲᑐᐦᑳᑎᑯᔮᐦᐠ ᐁᑿ ᑭᓄᓭᐤ ᐅᐦᒋ ᓄᐦᑖᐏᐩ ᐅᓵᒼ ᐁᓵᑭᐦᑖᐟ ᓄᐦᒋᑭᓄᓭᐏᐣ. ᓂᓰᒥᐢ ᓀᔨᐢᑕᐤ ᐱᑹᔨᓯ ᐃᓯ ᑖᐸᓯᓇᐦᐃᑫᐤ ᒫᑲ ᐃᑘᐤ ᐁᑖᐸᓯᓇᐦᐚᐟ ᑭᓄᓭᐘ ᐁᑿ ᒥᓅᓴ.

##
ᓂᓰᒥᐢ ᐁᑿ ᓂᔭ ᓂᒧᐦᒋᑫᔨᐦᑌᓈᐣ ᐁᐚᐸᐦᑎᐦᐋᔮᐦᑭᐠ ᓂᐯᔭᑯᐢᑳᓂᒥᓈᓇᐠ ᓂᒥᐢᑎᑯᐦᑳᓂᒥᓈᓇᐠ ᐃᐢᐲ ᑳᑮᐍᔮᐦᐠ. ᓂᒪᒥᐦᒋᐦᐋᓈᐣ ᓅᐦᑖᐑᓈᐣ ᐁᑿ ᑕᐦᑯᐦᑕᐦᐁᐤ ᑌᐦᑕᐢᒋᑲᓂᐦᐠ. ᓄᐦᑖᐑᓈᐣ ᓂᐚᐸᐦᑎᐦᐃᑯᓈᐣ ᐁᑮᒪᓯᓂᐸᔨᐦᐃᔨᐟ ᐁᑿ ᑖᑖᐻᒥᐢᑎᑯᐦᑳᓂᒥᓈᓇᐠ ᐃᐢᐲ ᑳᑮᐱᒧᐦᑕᐦᐅᐟ ᐊᐘᓵᐱᐢᑯᐦᐠ. ᓂᐏᐦᑕᒫᑯᓈᐣ ᓀᐦᐃᔭᐘᐠ ᐁᑿ dᐁᓀ ᐊᔨᓯᔨᓂᐘᐠ ᓇᒧᔭ ᐅᓰᐦᐁᐘᐠ ᒥᐢᑎᑯᐦᑳᓇ ᒫᑲ ᐃᔨᓂᐘᐠ ᒌᑭ ᑭᐦᒋᑲᒥᐦᐠ ᐆᑌ ᐊᐘᓵᐱᐢᑯᐦᐠ. ᓂᐏᐦᑕᒫᑯᓈᐣ ᐁᑯᓂᐠ ᐆᑭ ᐱᓯᐢᑭᐘ ᒥᐢᑕᐦᐃ ᑮᑿᐩ ᐁᑭᐢᑭᓄᐦᐊᒫᑯᔮᐦᑭᐠ.

##
ᑳᓂᐢᑐᑮᓯᑳᐠ ᓂᑑᓰᐦᐋᓈᓇᐠ ᐅᐸᐚᑕᒧᐏᑖᐸᒁᓇ. ᐋᐸᑕᓌ ᑲᑳᒋᑎᓇᒥᐦᐠ ᒪᔨᐸᐚᒧᐏᓇ ᐁᑿ ᒦᑿᓇᐠ ᐸᐯᔭᐦᑎᐠ ᐸᐦᑮᑎᓇ ᐅᐦᒋ ᒥᔪᐸᐚᒧᐏᓇ. ᐁᒣᒁᐦᐅᓯᐦᑖᐠ ᐅᓯᐦᒋᑫᐏᓇ—ᓂᑑᓃᑳᓃᒥᓈᐣ ᓂᐏᐦᑕᒫᑯᓈᐣ ᐊᓂᐦᐃ ᑌᐸᑯᐦᑊ ᑭᐦᒋᑤᐏᓱᐏᓇ ᐅᐦᒋ ᐊᓂᐢᐦᐃᓇᐊbᐁ: ᑕᐸᐦᑌᔨᒥᓱᐏᐣ, ᑵᔭᐢᐠ ᐃᑖᑎᓱᐏᐣ, ᒪᓈᒋᐦᐃᑐᐏᐣ, ᓱᐦᑫᔨᒧᐏᐣ, ᐃᔨᓂᓱᐏᐣ, ᑖᐻᐏᐣ, ᐁᑿ ᓵᑭᐦᐃᑐᐏᐣ. ᓂᐑᒥᔮᐤ ᓅᐦᑯᒼ ᓂᐸᐚᑕᒧᐏᑖᐸᒁᐣ ᐁᑯᓯ ᑲᑭᑭᐢᑫᔨᐦᑕᒼ ᐃᔨᑯᐦᐠ ᐁᓵᑭᐦᐋᐠ.

##
ᑳᐴᓈᐱᐦᑖᑮᓯᑳᐠ, ᐯᔭᐠ ᐅᓃᑳᓃᐤ ᐃᑘᐤ 'ᐁᐑᒥᔮᐦᑲᓯᑫᔮᐦᐠ.' ᒥᔮᐦᑲᓯᑫᐏᐣ ᐆᒪ ᐑᔭᐚᐤ ᐃᔨᓂᐘᐠ ᑳᑮᒥᔨᑯᓯᒋᐠ ᑲᐱᒥᑎᓴᐦᐋᑭᐠ ᑳᐑᒪᐏᒨᐢᑕᐚᒋᐠ ᒫᒪᐓᐦᑖᐑᒫᐘ. ᓂᑑᓃᑳᓃᒥᓈᐣ ᐅᑎᓀᐤ ᓇᐻᓂᓴ ᐁᑿ ᐁᑯᑕ ᐊᐢᑖᐤ ᐏᐦᑲᐢ. ᒫᒋᒥᔮᐦᑲᓯᑫᐤ ᐁᑿ ᒫᒋᐏᐦᑭᒫᑳᐢᑌᐤ. ᐏᐦᑭᒫᑲᐢᑌᐤ. ᓂᓇᑐᑕᒪᐚᐤ ᒫᒪᐕᐦᑖᐑᒫᐤ ᒥᔪᒫᒥᑐᓀᔨᐦᑕᒧᐏᐣ, ᒥᔪᐲᑭᐢᑵᐏᐣ, ᐁᑿ ᒥᔪᒪᐦᒋᐦᐅᐏᐣ ᑳᒥᔮᐦᑲᓱᓱᔮᐣ. ᓂᑐᓃᑳᓃᒥᓈᐣ ᐃᑘᐤ ᐱᒁᓂ ᐊᔨᓯᔨᓂᐤ ᑳᑮᓂᑐᑕᒫᐤ ᐯᔭᑿᐣ ᐑᐢᑕᐚᐤ ᑲᐦᐃᓯᐱᒥᑎᓴᐦᐋᑭᐠ.

##
ᑳᑮᓯᒥᔮᐦᑲᓯᑫᔮᐦᐠ ᐱᑯ ᑲᐴᓇᓯᔮᐦᐠ. ᓂᑐᓃᑳᓃᒥᓂᓈᓇᐠ ᐁᑭᐢᑭᓄᐦᐊᒫᑯᔮᐦᑭᐠ ᑖᓂᓯ ᑫᓯᐸᐦᑵᓯᑲᓂᐦᑫᔮᐦᐠ ᐁᑎᐦᑎᐱᐱᓈᔮᐦᑭᐠ ᐊᐢᑭᐸᐦᑵᓯᑲᓂᓴᐠ ᐘᓇᐢᑯᐨ ᒥᐢᒋᑯᓯᐦᐠ ᐁᑿ ᐁᑮᓯᔃᔮᐦᑭᐠ ᐃᐢᑯᑌᐦᐠ ᑖᐱᐢᑯᐨ ᐊᓂᐦᐃ ᑳᐚᐱᐢᑳᑭ ᑳᔫᐢᑳᑭ ᒫᐢᑭᐦᑮᓴ ᑳᑮᓯᓴᒫᐦᐠ ᑖᑯᐦᐨ ᐃᐢᑯᒉᓯᐦᐠ. ᐏᐦᑭᑎᓱᐤ ᑖᐱᐢᑯᐨ ᑳᔫᐢᑭᐦᑲᓱᐟ ᐁᑿ ᑲᑭᓯᓱᐟ ᐸᐦᑵᓯᑲᐣ. ᓂᑕᐢᑖᐣ ᐊᒨᒣᐩ ᓂᐸᐦᑵᓯᑲᓂᒥᐦᐠ, ᒣᑐᓂ ᓂᐑᓂᐦᒋᑳᐣ ᐁᑯᓯ ᐱᑯ ᑲᓄᐦᒁᑕᐦᐘᐠ ᓂᐸᐦᑵᓯᑲᓂᒥᐢ.

##
ᑳᐯᑮᐍᔮᐦᐠ ᓄᐦᑖᐏᐩ ᒣᑐᓂ ᒥᓯᔦᐦᐁᐤ ᐁᑿ ᐁᐦᐊᐦᑿᐢᑭᑎᓂᐟ ᐁᑿ ᓂᑲᑵᒋᒥᐠ ᒪᐦᑌᓴ ᐁᑮᒥᔮᐦᑲᓱᓱᔮᐣ ᐊᓄᐦᐨ. ᑖᐣ'ᓯ ᐁᑐᑵ ᐁᐦᐃᓯ-ᑭᐢᑫᔨᐦᑕᐦᐠ!? ᓂᑎᐠ ᐁᐸᔃᑕᐦᐠ ᓂᑕᔨᐏᓂᓴ ᐁᑯᓯ ᐁᐦᐃᓯᒫᒁᑭ. ᓂᓂᐯᐸᔨᐣ ᑫᔮᐱᐨ ᐁᐦᐃᓯᒫᑯᓯᔮᐣ ᐊᓂᒪ ᑳᑮᒥᔮᐦᑲᓯᑫᔮᐦᐠ.

##
ᑳᓀᐓᑮᓯᑳᐠ ᓂᒣᑕᐚᓈᐣ ᐁᒧᐦᒋᑲᐦᑭ ᒣᒐᐍᐏᓂᓴ ᐅᐦᒋ Arctic. ᓂᑐᓃᑳᓃᒥᓈᓇᐠ ᓂᐏᐦᑕᒫᑯᓈᓇᐠ ᐁᑯᓂᐠ ᐆᑭ Inuit ᐏᔭᐚᐤ ᓃᑲᐣ ᐁᑮᒫᒋᐦᑖᒋᐠ ᐸᑫᓰᐏᐣ ᐁᑿ ᑫᔮᐱᐨ ᐁᒣᑕᐍᒋᐠ ᐁᐘᑯ. ᐱᒁᐏᔭᐦᐠ ᒥᐩᐍᔨᐦᑕᒼ ᐁᒣᑕᐍᐟ ᒫᓇ ᐊᓂᒪ ᑳᐸᑲᒥᐢᑳᑐᐦᐠ, ᐃᐢᑯ ᐊᐏᔭᐠ ᑫᑳᐨ ᑳᐸᐦᑭᓯᐦᐠ. ᓂᒥᓯᐹᐦᐱᓈᐣ.

##
ᑳᑮᓯᒣᑕᐍᔮᐦᐠ ᐸᑫᓰᐏᐣ, ᓂᑐᓰᐦᐋᓈᓇᐠ ᐅᑎᐯᔨᒥᓱᐘᐠ ᓴᐢᐦ ᐅᓯᐦᒋᑲᓂᓴ ᐁᐦᐊᐲᐦᑳᑖᔮᐦᐠ ᓭᐢᑕᐠ. ᐃᑕᓯᓈᓱᐏᓇ ᐆᐦᐃ ᐁᐦᐃᐢᐱᐦᑌᔨᑕᐦᒁᑭ ᐅᐦᒋ ᐅᑎᐯᔨᒥᓱᐘᐠ, ᑖᐱᐢᑯᐨ ᑳᐦᐊᐢᑭᐦᑕᒁᐠ ᐅᐦᒋ ᑵᔭᐢᐠ ᐅᐦᐱᑯᐏᐣ ᐁᑿ ᑲᐢᑭᐦᐅᐏᐣ. ᑳᒫᒪᐏᐦᐋᐱᐦᑳᑕᒥᐦᐠ ᐆᐦᐃ ᑳᐦᐃᑕᓯᓈᐢᑌᑭ ᐯᔭᑿᐣ ᑖᐱᐢᑯᐨ ᐃᔨᓂᐤ ᐁᑿ ᐲᑕᑐᐍᐤ ᓈᓇᐱᐤ ᑲᐦᐃᓯᒫᒪᐚᐱᓱᒋᐠ.

##
ᑳᐦᐋᐱᐦᑖᑮᓯᑳᐠ ᓂᒁᐢᒁᐢᑭᓇᑐᐚᓈᐣ. ᐁᐘᑯ ᑭᓵᐢᑕᐤ ᓲᓂᐢᒁᑕᐦᐃᑫᐏᐣ ᒫᑲ ᐱᑯ ᑲᑳᐢᑵᐱᓈᔮᐦᐠ ᐹᑲᐦᑐᐚᐣ ᐁᐦᐊᐸᒋᐦᑖᔮᐦᐠ ᒥᐢᑎᐠ ᐁᑿ ᐁᒧᐢᒋᐱᒼ'ᐹᐦᑖᔮᐦᐠ ᓇᒧᔭ ᐁᓲᓂᐢᒁᑕᐦᐃᑫᔮᐦᐠ. ᓂᓲᐦᑫᐹᐦᑖᐣ …ᒫᑲ ᓇᒧᔭ ᐍᐦᒐᓯᐣ ᐁᐦᐊᐸᒋᐦᑖᐦᐠ ᒥᐢᑎᐠ. ᓂᑐᐦᒋᔮᑳᐣ ᐅᐦᒋ ᐊᐘ ᐯᔭᐠ ᐅᓃᑳᓃᐤ. ᓂᐏᐦᑕᒫᑯᓈᐣ ᐃᔨᓂᐘᐠ ᐆᒪ ᐏᔭᐚᐤ ᑳᑮᒫᒋᐦᑖᒋᐠ ᒁᐢᒁᐢᑭᓇᑐᐚᐣ. ᒥᐩᐚᓯᐣ! ᓇᒧᔭ ᓂᑑᑌᒼ ᓲᐦᑫᐹᐦᑖᐤ ᑖᐱᐢᑯᐨ ᓂᔭ ᒫᑲ ᓂᐦᑖᑳᒋᑎᓀᐤ ᐹᑲᐦᑐᐚᓇ.

##
ᓅᐦᑖᐏᐩ ᓂᓇᐢᑵᓂᐠ ᐑᐸᐨ ᐅᐦᒋ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ. ᐁᐑᐦᐃᑐᐦᑌᔮᐦᐠ ᐃᔨᓂᐘᐠ ᐅᐯᔭᑯᐢᑳᐣ ᐅᑎᐱᐢᑳᒥᐚᐤ. ᓂᐏᐦᑕᒪᐚᐘᐠ ᓂᑑᑌᒪᐠ ᐁᑯᑌ ᐁᐘᑯᓂ ᐆᐦᐃ ᒣᑕᐍᐏᓇ ᐁᑿ ᑳᐦᐅᓯᐦᒋᑫᔮᐦᐠ ᐁᑯᑌ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ. ᓂᑑᑌᒼ ᐯᔭᐠ ᓂᑎᐠ ᐁᑯᓂᐠ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ ᐑᐦᐊᔮᔨᐘ ᐃᑕ ᑳᒣᑕᐍᒋᐠ ᐊᓂᒪ ᑳᐢᑌᐠ ᑭᓯᐚᐠ ᐃᑕ ᑳᐑᑭᐟ ᑯᑕᐠ ᐃᐢᐸᔨᑭ, ᐁᑿ ᐅᑳᐏᔭ ᐃᑘᔨᐘ ᓂᑳᑮᐑᒉᐚᐤ ᑮᐢᐱᐣ ᓄᐦᑌᐑᒉᐘᑭ. ᓇᒧᔭ ᓂᑮᐯᐦᐅᐣ!

##
ᑳᓃᔮᓄᑮᓯᑳᐠ ᓂᑎᐢᐹᐦᑖᐣ ᐃᐢᑵᔮᐨ ᐁᑯᑕ ᐁᐦᐊᔮᒋᐠ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ ᐃᑕ ᒫᓇ ᑳᒣᑕᐍᔮᐦᐠ. ᐁᒣᒁᒣᑕᐍᔮᐦᐠ ᑳᓲᐢᑖᑐᐏᐣ ᐁᐦᐃᓯᐩᑳᑌᐠ ᑭᐦᐁᐤ ᐅᐢᑮᓯᑿ—ᓂᒫᒪᐏᒥᐩᐍᔨᐦᑌᐣ ᐁᐘᑯ ᒣᑕᐍᐏᐣ!— ᑳᒫᒋᑭᒧᐘᐠ. ᓂᑐᓃᑳᓃᒥᓈᓇᐠ ᐁᐘᑯ ᐆᒪ ᑳᑭᒧᐘᐠ ᒣᑐᓂ ᐁᓴᐍᔨᐦᑖᑿᐦᐠ ᐁᑿ ᑲᑮᒥᐩᐍᔨᐦᑕᒪᐦᐠ. ᓂᒥᐩᐍᔨᐦᑌᐣ ᓂᓵᑭᐦᑖᐣ ᐁᒣᑕᐍᔮᐣ ᐚᔨᐲᔮᓯᐦᐠ.

##
ᐁᑮᓯᐦᐋᐱᐦᑖᑮᓯᑳᐠ ᐯᔭᐠ ᐊᐘ ᓂᑐᓃᑳᓂᒥᓈᐣ ᓂᑭᐢᑭᓄᐦᐊᒫᑯᓈᐣ ᐃᑘᐏᓇ ᐁᐦᐃᓯᓀᐦᐃᔭᐍᐦᐠ. 'ᑖᐣ'ᓯ' ᐃᑘᒪᑲᐣ 'hello,' ᐁᑿ 'ᐊᒥᐢᑿᒌᐚᐢᑲᐦᐃᑲᐣ' ᐃᑘᒪᑲᐣ 'Edmonton.' ᐁᐘᑯ ᐋᔨᒪᐣ ᑫᑘ. ᑯᑕᑲᐠ ᐊᐚᓯᓴᐠ ᐆᑕ ᐅᐦᒋ ᑲᒫᒪᐤᔭᑎᐦᐠ ᓂᑭᐢᑭᓄᐦᐊᒫᑯᓈᓇᐠ ᑖᐣ'ᓯ ᑫᓯ ᐃᑘᔮᐦᐠ ᐋᑎᐦᐟ ᐃᑘᐏᓇ ᐅᐲᑭᐢᑵᐏᓂᐚᐤ. ᒣᑐᓂ ᒧᐦᒋᑲᐣ.

##
ᐹᒪᔦᐢ ᑮᐍᔮᐦᐠ ᓂᐹᐲᑭᐢᒁᓈᐣ ᐚᓴᑳᒼ ᐱᒁᐏᔭᐠ ᐋᒋᒧᐤ ᑖᐣ'ᓯ ᐁᐦᐃᑌᔨᐦᑕᐦᐠ ᐁᐘᑯ ᐆᒪ ᑳᐦᐃᐢᐸᔨᐠ. ᐋᐢᑲᐤ ᐍᐦᑎᓈᐦᐠ ᓂᐸᐲᑭᐢᒁᐣ ᒫᑲ ᓂᑕᑲᐦᑫᔨᐦᑌᐣ ᓇᒧᔭ ᐊᐏᔭᐠ ᐁᐸᐸᓯᐏᐦᐃᐟ ᐃᐢᐲ ᓂᔭ ᑳᒥᒋᒥᓇᐠ ᒦᑿᐣ ᑳᐚᓴᑳᒥᐲᑭᐢᑵᔮᐦᐠ. ᓂᑖᑿᐢᑭᑎᓈᐘᐠ ᓂᑐᓃᑳᓃᒪᐠ ᑳᑮᓯᐦᑖᔮᐦᐠ.

##
ᐃᐢᐲ ᑳᑮᐍᔮᐣ ᐁᑯᑕ ᐊᔮᐘᐠ ᓂᒧᓲᒼ ᐁᑿ ᓅᐦᑯᒼ. ᐁᐑᑭᔪᑳᑯᔮᐦᑭᐠ ᑳᐦᐃᐢᐸᔨᐠ. ᓂᑖᒋᒧᐢᑕᐚᐘᐠ ᐁᐘᑯ ᐆᒪ ᑳᐦᐃᐢᐸᔨᐠ ᑳᐸᐹᒥᐱᐦᐋᐟ ᑭᐦᐁᐤ ᐱᒥᐸᔨᐦᑖᓱᐏᐣ. ᓅᐦᑯᒼ ᓂᑖᑿᐢᑭᑎᓂᐠ ᐃᐢᐲ ᑳᒥᔭᐠ ᐊᓂᐦᐃ ᐸᐚᑕᒧᐏᓇ ᑳᑖᐸᒁᑕᒥᐦᐠ ᐁᑿ ᓂᑎᐠ, “ᓂᒥᐩᐍᔨᐦᑌᐣ ᐁᐘᑯ ᐆᑕ ᐁᑭᐢᑭᓄᐦᐊᒫᑲᐏᔭᐣ ᐅᐦᒋ ᐃᔨᓂᐤ ᐃᓯᐦᒋᑫᐏᐣ ᐃᑕ ᑵᔭᐢᐠ ᐁᐦᐅᓵᐸᒥᑲᐏᔦᐠ ᐁᑿ ᐁᒧᐦᒋᑭᐦᑖᔦᐠ. ᐁᐘᑯ ᐊᓂᒪ ᑲᐦᑭᔭᐤ ᐊᐚᓯᐢ ᑲᑮᐦᐅᐦᒋᑕᐤ ᑵᔭᐢᐠ ᒥᔪᑲᓇᐚᐸᒥᐦᐟ ᐁᑯᓰᓯ ᑖᐱᐢᑯᐨ.” ᑖᑊ'ᐍᐤ—ᓂᐑᐏᐦᑕᒪᐚᐘᐠ ᑲᐦᑭᔭᐤ ᓂᑑᑌᒪᐠ ᐁᐘᑯ ᐆᒪ ᑭᐦᐁᐤ ᐱᒥᐸᔨᐦᑖᓱᐏᐣ.

##
* License: [CC BY-NC-SA]
* Text: Caylie Gnyra
* Illustration: Caylie Gnyra
* Translation: Dorothy Thunder, Susan Sinclair
* Level: n/a
* Language: crk
