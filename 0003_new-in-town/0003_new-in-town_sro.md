# maskosis nistam kâtakohtet ôtenâhk

##
anohc piko nikâwiy niwîhtamâk ewî-ispiciyâhk Amiskwacîwâskahikanihk.

mekwâc ekâkitotât iskwewa sewepicikanihk ôte ohci mamawinitowinihk ehisiyihkâtek New in Town ôtenâhk.

iskwewa ewîcihikot tân’si ôma kakîhitôtamâhk.

##
ninitawiwâpamâw nôhkom.

nipikiskâtisin. namoya enohtesipwehteyân.

niwîhtamâk esâkihit ekwa nikawâpahten kîkwaya ekwa niketohtenân mihcet kîkwaya ôtenâhk.

##
nitasiwatân nitayiwinisa ekwa anihi kâmâmawimiyweyihtamân nimetawâkana ninayahcikanisihk. nikapikiskâten nîki.

nipôsinân misipôsinâpâsk. namoya nimiyomahcihon natâhk, ekosi ninipâsin nikâwiy opwâmihk. nikoskonik cîki ehitâyâhk Amiskwacîwâskahikanihk kawâpahtamân ôtenaw ehisiwâsaskotehâstek.

nikâwiy nitik ewînakiskwenikoyâhk iskwew ohci New in Town pôsiwi’kamikosihk.

##
ninitawiwîtokwemânân nikâwîs. nikawîtokwemâw nipewikamikos niwahkômahkanis.

nimiyweyihten kanipâyân kâhispâk nipewinis.

mâka âskaw namoya nikaskihtân kanipâyân osâm mâna ekâkitwekwâmit ekwa sehkesak misipehtâkosiwak kâtipiskâk.

##
piko kawîcewak nikâwiy ewînitawisâkaskinâtât masinahikanisa.

ewako awa iskwew New in Town ohci niwîcihikonân kapâmâpôyâhk awa kâsîpihkosit pôsiwinis.

metoni mihcetiwak ayisîniwak poko kanîpawiyâhk pôsiwinisihk emekwâpimakoci.

##
nikâwîs nititohtahikonân nîya ekwa nikâwiy kâpeyakoskânisihk tipiskâw cîki kiskinohâmâtowikamikohk kisiwâk ita kâwîkit.

ewako awa iskwew New in Town ohci ekota ayâw. ninakiskamohtahik âtiht awâsisa kâwîwîcikiskinohâmâtowimakik.

nimohcikihtânân ekiskinohamâkawiyâhk apisis hoopdancing nîmihitowin.

##
nisehkisin apisis kamâcikiskinohamâkosiyân.

nipôsin kiskinohamâtowitâpânâsk tâpiskoc awa kiskinohamâtowitâpânâsk kâkîpôsiyân.

niwâpamâwak nitôtemak ohci Peyakoskân tipiskâw (Family Night) ekwa niwîcimetawemâwak ispî mâna wayawîtimîhk kâmetaweyâhk.

mihcet niwîcikiskinohamâkosiwimâwak awâsisak.

##
niwîcihiwân kwâskwenitowân metawewin kiskinohamâtowikamikohk. nimetawânân nîyânanokîsikâki âpihtâkîsikâki.

peyak kâwîcimetawemak ninitomik ewîtipiskanisit.

ninitawipakâsimonân West Edmonton Mall. nimiyweyihten esôskaciweyân anihi nipiy-osôskaciwewina.

##
nikâwîs nipapâmitohtahikonân nîya ekwa niwahkômâkanis epapaminaskwenamâhk maskihkîsa.

mihcetinwa wâskahikana, ekwa câcîki ehasteki.

namoya kâkatâc wâhyaw kesipimohteyâhk ohci peyak maskimot maskihkîsa.

##
nikâwiy miskam oskatoskewin ekosi poko ketohteyân kanaweyimawasowinihk kâkîsikiskinohamâkosiyân.

ninakiskawâwak kotakak awâsisak kotak wîstawâw ehayimihtâcik.

nimâmawimiyweyihten kâmâmawinikamoyâhk ekwa kâmâmawikitohcikeyâhk. nimiyweyihten emetawâkeyân mistikwaskihk.

##
nipihtokwepicinân oski-wâskahikanihk.

namoya mistahi ehayâyâhk kesapowina wîkiwinihk mâka ehayâyân ekwa ninipewin.

nikohtaweyihten enipâyân niwahkômâkanis onipewinihk mâka nimâmiyonipân ekwa ayisk namoya ayiwâk epehtawak ekâkitawekwâmit.

##
nitayâwâwaw oski-okanaweyimawasow.

nititohtahik enitawisâsôskaciweyân ekwa mwestas nititohtânan pihcâyik Muttart Conservatory kakîsohsîyâhk.

niwâpahtenân mihcet oskihtepakwa misiweskamik ohci. nisâkihtân ehisiwihkomâkwâki wâpikwaniya ekwa ehisikîsiwâki ‘pyramids’ âta epipohk.

##
ohcetiwikîsikâki, nipeyakoskân nipôsinân askihkohkânis isi mekwâhotenâhk.

kahkiyaw ispâwa misiwâskahikana.

kihtwâm niwâpamânân iskwew ohci New in Town. niwîtakihcikemikonân ekwa nitahkwaskitinik kâpihtâtipiskâk.

##
nikâwiy nitik nikahkînitomâw peyak nitôtem kapehitohtet nitipiskamowinihk mohcikihtâwin. niwîsâmâw peyak emiyôtôtemiyân.

ninitawimôwânânak Indian tacos ôte Bannock Burger.

namoya wîhkâc emôwât Indian taco, mâka ewîhkistamwât.

##
namoya nimiyokîsikanisin kânitawikiskinohamâkosiyân anohc.

niwanikiskisin ninîmâwin ekwa nikâwiy ekîhatosket ekosi namoy kaskihiw kapetamawit ninîmâwin. ekwa mîna âtiht awâsisak ewîcikiskinohamâtômakik enanôyacihicik osâm epîtosiyiniwiyân.

namoya nimiyweyihten ôta. ninohtekîwepicin.

##
nikâwiy nititohtahikonân niya ekwa niwâhkômâkanis wâsakâsimowin Bent Arrow ehastâcik.

mihcet niwâpamâwak ayisiniwak enistaweyimakik.

nimohcikihtân ewîcinîmihitomakik nitôtemak.

##
kihtwâm anohc nimayikîsikanisin kiskinohamâtowikamikohk.

nipatinâw kiskinohamâtowitâpânâsk kakîweyân, nistam nisehkisin. matwânicî piko ôta kapeyakokapesiyân. masinahikesîs sewepitamawew nikâwiya kapenâsiyit.

emekwâpapehoyân îyinîsiwikiskinohamâkew nikiskinohamâk kîkway emâmaskâtaniyik. niwîhtamâk namoy nân’taw keteyihtamân osâm nîya pîtos ekosi ekwa nimiyomahcihon iyikohk wîya kâkîmayikîsikanisiyân.

##
anohc ôma kakîsikiskinohamâkosiyâhk ekosi kapônikiskinohamâkosiyâhk.

niwîcikiskinohamâkosiwimâkanak nimôwânânak ‘hot dogs’ ekwa nimetawânân metawew’kamikohk.

namoya nipîkiskâtisin osâm ekiskeyihtamân ewîwâpamakik nitôtemak kapesiwinihk ekwa kakiskinohamâkawiyâhk kesipakâsimoyâhk.

##
nôhkom nipesewepitamâk.

nikakwecimik mahtesa emiyweyihtamân ewîkiyân amiskwacîwâskahikanihk.

nipikiskâteyimâw tahtokîsikâw mâka nimiyweyihten mihcet kîkway ehitohtamân ekwa ewâpahtamân ôta.

nikakwecimâw kapekiyokâkoyâhk wîpac ekota ohci nikâkîpapamimohtahâw ekwa kâkînakiskawew nitôtema.

##
ekiyokawakik nipeyakoskân iskonikanihk.

niwâhkômâkanis kiskeyihtamohâw wîstawâw opeyakoskân piko kespicicik Amiskwacîwâskahikanihk. pîkiskâciciw.

nikiskeyihten tânseyihtamâcihot. niwîhtamawâw namoya tâp’we isi mâyâtan miywâsin kakiskinohamâkosiyan ekwa kawâpahtaman oskâya kîkwaya ispî kâhispiciyan ôtenâhk.

##
* License: [CC BY-NC-SA]
* Text: Caylie Gnyra
* Illustration: Caylie Gnyra
* Translation: Dorothy Thunder, Susan Sinclair
* Level: n/a
* Language: crk
