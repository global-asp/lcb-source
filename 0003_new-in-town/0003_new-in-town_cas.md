# ᒪᐢᑯᓯᐢ ᓂᐢᑕᒼ ᑳᑕᑯᐦᑌᐟ ᐆᑌᓈᐦᐠ

##
ᐊᓄᐦᐨ ᐱᑯ ᓂᑳᐏᐩ ᓂᐑᐦᑕᒫᐠ ᐁᐑ-ᐃᐢᐱᒋᔮᐦᐠ ᐊᒥᐢᑿᒌᐚᐢᑲᐦᐃᑲᓂᐦᐠ.

ᒣᒁᐨ ᐁᑳᑭᑐᑖᐟ ᐃᐢᑵᐘ ᓭᐍᐱᒋᑲᓂᐦᐠ ᐆᑌ ᐅᐦᒋ ᒪᒪᐏᓂᑐᐏᓂᐦᐠ ᐁᐦᐃᓯᔨᐦᑳᑌᐠ New in Town ᐆᑌᓈᐦᐠ.

ᐃᐢᑵᐘ ᐁᐑᒋᐦᐃᑯᐟ ᑖᐣ’ᓯ ᐆᒪ ᑲᑮᐦᐃᑑᑕᒫᐦᐠ.

##
ᓂᓂᑕᐏᐚᐸᒫᐤ ᓅᐦᑯᒼ.

ᓂᐱᑭᐢᑳᑎᓯᐣ. ᓇᒧᔭ ᐁᓄᐦᑌᓯᐻᐦᑌᔮᐣ.

ᓂᐑᐦᑕᒫᐠ ᐁᓵᑭᐦᐃᐟ ᐁᑿ ᓂᑲᐚᐸᐦᑌᐣ ᑮᑿᔭ ᐁᑿ ᓂᑫᑐᐦᑌᓈᐣ ᒥᐦᒉᐟ ᑮᑿᔭ ᐆᑌᓈᐦᐠ.

##
ᓂᑕᓯᐘᑖᐣ ᓂᑕᔨᐏᓂᓴ ᐁᑿ ᐊᓂᐦᐃ ᑳᒫᒪᐏᒥᐩᐍᔨᐦᑕᒫᐣ ᓂᒣᑕᐚᑲᓇ ᓂᓇᔭᐦᒋᑲᓂᓯᐦᐠ. ᓂᑲᐱᑭᐢᑳᑌᐣ ᓃᑭ.

ᓂᐴᓯᓈᐣ ᒥᓯᐴᓯᓈᐹᐢᐠ. ᓇᒧᔭ ᓂᒥᔪᒪᐦᒋᐦᐅᐣ ᓇᑖᐦᐠ, ᐁᑯᓯ ᓂᓂᐹᓯᐣ ᓂᑳᐏᐩ ᐅᑇᒥᐦᐠ. ᓂᑯᐢᑯᓂᐠ ᒌᑭ ᐁᐦᐃᑖᔮᐦᐠ ᐊᒥᐢᑿᒌᐚᐢᑲᐦᐃᑲᓂᐦᐠ ᑲᐚᐸᐦᑕᒫᐣ ᐆᑌᓇᐤ ᐁᐦᐃᓯᐚᓴᐢᑯᑌᐦᐋᐢᑌᐠ.

ᓂᑳᐏᐩ ᓂᑎᐠ ᐁᐑᓇᑭᐢᑵᓂᑯᔮᐦᐠ ᐃᐢᑵᐤ ᐅᐦᒋ New in Town ᐴᓯᐏ’ᑲᒥᑯᓯᐦᐠ.

##
ᓂᓂᑕᐏᐑᑐᑵᒫᓈᐣ ᓂᑳᐑᐢ. ᓂᑲᐑᑐᑵᒫᐤ ᓂᐯᐏᑲᒥᑯᐢ ᓂᐘᐦᑰᒪᐦᑲᓂᐢ.

ᓂᒥᐩᐍᔨᐦᑌᐣ ᑲᓂᐹᔮᐣ ᑳᐦᐃᐢᐹᐠ ᓂᐯᐏᓂᐢ.

ᒫᑲ ᐋᐢᑲᐤ ᓇᒧᔭ ᓂᑲᐢᑭᐦᑖᐣ ᑲᓂᐹᔮᐣ ᐅᓵᒼ ᒫᓇ ᐁᑳᑭᑘᒁᒥᐟ ᐁᑿ ᓭᐦᑫᓴᐠ ᒥᓯᐯᐦᑖᑯᓯᐘᐠ ᑳᑎᐱᐢᑳᐠ.

##
ᐱᑯ ᑲᐑᒉᐘᐠ ᓂᑳᐏᐩ ᐁᐑᓂᑕᐏᓵᑲᐢᑭᓈᑖᐟ ᒪᓯᓇᐦᐃᑲᓂᓴ.

ᐁᐘᑯ ᐊᐘ ᐃᐢᑵᐤ New in Town ᐅᐦᒋ ᓂᐑᒋᐦᐃᑯᓈᐣ ᑲᐹᒫᐴᔮᐦᐠ ᐊᐘ ᑳᓰᐱᐦᑯᓯᐟ ᐴᓯᐏᓂᐢ.

ᒣᑐᓂ ᒥᐦᒉᑎᐘᐠ ᐊᔨᓰᓂᐘᐠ ᐳᑯ ᑲᓃᐸᐏᔮᐦᐠ ᐴᓯᐏᓂᓯᐦᐠ ᐁᒣᒁᐱᒪᑯᒋ.

##
ᓂᑳᐑᐢ ᓂᑎᑐᐦᑕᐦᐃᑯᓈᐣ ᓃᔭ ᐁᑿ ᓂᑳᐏᐩ ᑳᐯᔭᑯᐢᑳᓂᓯᐦᐠ ᑎᐱᐢᑳᐤ ᒌᑭ ᑭᐢᑭᓄᐦᐋᒫᑐᐏᑲᒥᑯᐦᐠ ᑭᓯᐚᐠ ᐃᑕ ᑳᐑᑭᐟ.

ᐁᐘᑯ ᐊᐘ ᐃᐢᑵᐤ New in Town ᐅᐦᒋ ᐁᑯᑕ ᐊᔮᐤ. ᓂᓇᑭᐢᑲᒧᐦᑕᐦᐃᐠ ᐋᑎᐦᐟ ᐊᐚᓯᓴ ᑳᐑᐑᒋᑭᐢᑭᓄᐦᐋᒫᑐᐏᒪᑭᐠ.

ᓂᒧᐦᒋᑭᐦᑖᓈᐣ ᐁᑭᐢᑭᓄᐦᐊᒫᑲᐏᔮᐦᐠ ᐊᐱᓯᐢ hoop-dancing ᓃᒥᐦᐃᑐᐏᐣ.

##
ᓂᓭᐦᑭᓯᐣ ᐊᐱᓯᐢ ᑲᒫᒋᑭᐢᑭᓄᐦᐊᒫᑯᓯᔮᐣ.

ᓂᐴᓯᐣ ᑭᐢᑭᓄᐦᐊᒫᑐᐏᑖᐹᓈᐢᐠ ᑖᐱᐢᑯᐨ ᐊᐘ ᑭᐢᑭᓄᐦᐊᒫᑐᐏᑖᐹᓈᐢᐠ ᑳᑮᐴᓯᔮᐣ.

ᓂᐚᐸᒫᐘᐠ ᓂᑑᑌᒪᐠ ᐅᐦᒋ ᐯᔭᑯᐢᑳᐣ ᑎᐱᐢᑳᐤ (Family Night) ᐁᑿ ᓂᐑᒋᒣᑕᐍᒫᐘᐠ ᐃᐢᐲ ᒫᓇ ᐘᔭᐑᑎᒦᐦᐠ ᑳᒣᑕᐍᔮᐦᐠ.

ᒥᐦᒉᐟ ᓂᐑᒋᑭᐢᑭᓄᐦᐊᒫᑯᓯᐏᒫᐘᐠ ᐊᐚᓯᓴᐠ.

##
ᓂᐑᒋᐦᐃᐚᐣ ᒁᐢᑵᓂᑐᐚᐣ ᒣᑕᐍᐏᐣ ᑭᐢᑭᓄᐦᐊᒫᑐᐏᑲᒥᑯᐦᐠ. ᓂᒣᑕᐚᓈᐣ ᓃᔮᓇᓄᑮᓯᑳᑭ ᐋᐱᐦᑖᑮᓯᑳᑭ.

ᐯᔭᐠ ᑳᐑᒋᒣᑕᐍᒪᐠ ᓂᓂᑐᒥᐠ ᐁᐑᑎᐱᐢᑲᓂᓯᐟ.

ᓂᓂᑕᐏᐸᑳᓯᒧᓈᐣ West Edmonton Mall. ᓂᒥᐩᐍᔨᐦᑌᐣ ᐁᓲᐢᑲᒋᐍᔮᐣ ᐊᓂᐦᐃ ᓂᐱᐩ-ᐅᓲᐢᑲᒋᐍᐏᓇ.

##
ᓂᑳᐑᐢ ᓂᐸᐹᒥᑐᐦᑕᐦᐃᑯᓈᐣ ᓃᔭ ᐁᑿ ᓂᐘᐦᑰᒫᑲᓂᐢ ᐁᐸᐸᒥᓇᐢᑵᓇᒫᐦᐠ ᒪᐢᑭᐦᑮᓴ.

ᒥᐦᒉᑎᓌ ᐚᐢᑲᐦᐃᑲᓇ, ᐁᑿ ᒑᒌᑭ ᐁᐦᐊᐢᑌᑭ.

ᓇᒧᔭ ᑳᑲᑖᐨ ᐚᐦᔭᐤ ᑫᓯᐱᒧᐦᑌᔮᐦᐠ ᐅᐦᒋ ᐯᔭᐠ ᒪᐢᑭᒧᐟ ᒪᐢᑭᐦᑮᓴ.

##
ᓂᑳᐏᐩ ᒥᐢᑲᒼ ᐅᐢᑲᑐᐢᑫᐏᐣ ᐁᑯᓯ ᐳᑯ ᑫᑐᐦᑌᔮᐣ ᑲᓇᐍᔨᒪᐘᓱᐏᓂᐦᐠ ᑳᑮᓯᑭᐢᑭᓄᐦᐊᒫᑯᓯᔮᐣ.

ᓂᓇᑭᐢᑲᐚᐘᐠ ᑯᑕᑲᐠ ᐊᐚᓯᓴᐠ ᑯᑕᐠ ᐑᐢᑕᐚᐤ ᐁᐦᐊᔨᒥᐦᑖᒋᐠ.

ᓂᒫᒪᐏᒥᐩᐍᔨᐦᑌᐣ ᑳᒫᒪᐏᓂᑲᒧᔮᐦᐠ ᐁᑿ ᑳᒫᒪᐏᑭᑐᐦᒋᑫᔮᐦᐠ. ᓂᒥᐩᐍᔨᐦᑌᐣ ᐁᒣᑕᐚᑫᔮᐣ ᒥᐢᑎᑿᐢᑭᐦᐠ.

##
ᓂᐱᐦᑐᑵᐱᒋᓈᐣ ᐅᐢᑭ-ᐚᐢᑲᐦᐃᑲᓂᐦᐠ.

ᓇᒧᔭ ᒥᐢᑕᐦᐃ ᐁᐦᐊᔮᔮᐦᐠ ᑫᓴᐳᐏᓇ ᐑᑭᐏᓂᐦᐠ ᒫᑲ ᐁᐦᐊᔮᔮᐣ ᐁᑿ ᓂᓂᐯᐏᐣ.

ᓂᑯᐦᑕᐍᔨᐦᑌᐣ ᐁᓂᐹᔮᐣ ᓂᐘᐦᑰᒫᑲᓂᐢ ᐅᓂᐯᐏᓂᐦᐠ ᒫᑲ ᓂᒫᒥᔪᓂᐹᐣ ᐁᑿ ᐊᔨᐢᐠ ᓇᒧᔭ ᐊᔨᐚᐠ ᐁᐯᐦᑕᐘᐠ ᐁᑳᑭᑕᐍᒁᒥᐟ.

##
ᓂᑕᔮᐚᐘᐤ ᐅᐢᑭ-ᐅᑲᓇᐍᔨᒪᐘᓱᐤ.

ᓂᑎᑐᐦᑕᐦᐃᐠ ᐁᓂᑕᐏᓵᓲᐢᑲᒋᐍᔮᐣ ᐁᑿ ᒭᐢᑕᐢ ᓂᑎᑐᐦᑖᓇᐣ ᐱᐦᒑᔨᐠ Muttart Conservatory ᑲᑮᓱᐦᓰᔮᐦᐠ.

ᓂᐚᐸᐦᑌᓈᐣ ᒥᐦᒉᐟ ᐅᐢᑭᐦᑌᐸᑿ ᒥᓯᐍᐢᑲᒥᐠ ᐅᐦᒋ. ᓂᓵᑭᐦᑖᐣ ᐁᐦᐃᓯᐏᐦᑯᒫᒁᑭ ᐚᐱᑿᓂᔭ ᐁᑿ ᐁᐦᐃᓯᑮᓯᐚᑭ ‘pyramids’ ᐋᑕ ᐁᐱᐳᐦᐠ.

##
ᐅᐦᒉᑎᐏᑮᓯᑳᑭ, ᓂᐯᔭᑯᐢᑳᐣ ᓂᐴᓯᓈᐣ ᐊᐢᑭᐦᑯᐦᑳᓂᐢ ᐃᓯ ᒣᒁᐦᐅᑌᓈᐦᐠ.

ᑲᐦᑭᔭᐤ ᐃᐢᐹᐘ ᒥᓯᐚᐢᑲᐦᐃᑲᓇ.

ᑭᐦᑤᒼ ᓂᐚᐸᒫᓈᐣ ᐃᐢᑵᐤ ᐅᐦᒋ New in Town. ᓂᐑᑕᑭᐦᒋᑫᒥᑯᓈᐣ ᐁᑿ ᓂᑕᐦᑿᐢᑭᑎᓂᐠ ᑳᐱᐦᑖᑎᐱᐢᑳᐠ.

##
ᓂᑳᐏᐩ ᓂᑎᐠ ᓂᑲᐦᑮᓂᑐᒫᐤ ᐯᔭᐠ ᓂᑑᑌᒼ ᑲᐯᐦᐃᑐᐦᑌᐟ ᓂᑎᐱᐢᑲᒧᐏᓂᐦᐠ ᒧᐦᒋᑭᐦᑖᐏᐣ. ᓂᐑᓵᒫᐤ ᐯᔭᐠ ᐁᒥᔫᑑᑌᒥᔮᐣ.

ᓂᓂᑕᐏᒨᐚᓈᓇᐠ Indian tacos ᐆᑌ Bannock Burger.

ᓇᒧᔭ ᐑᐦᑳᐨ ᐁᒨᐚᐟ Indian taco, ᒫᑲ ᐁᐑᐦᑭᐢᑕᒹᐟ.

##
ᓇᒧᔭ ᓂᒥᔪᑮᓯᑲᓂᓯᐣ ᑳᓂᑕᐏᑭᐢᑭᓄᐦᐊᒫᑯᓯᔮᐣ ᐊᓄᐦᐨ.

ᓂᐘᓂᑭᐢᑭᓯᐣ ᓂᓃᒫᐏᐣ ᐁᑿ ᓂᑳᐏᐩ ᐁᑮᐦᐊᑐᐢᑫᐟ ᐁᑯᓯ ᓇᒧᐩ ᑲᐢᑭᐦᐃᐤ ᑲᐯᑕᒪᐏᐟ ᓂᓃᒫᐏᐣ. ᐁᑿ ᒦᓇ ᐋᑎᐦᐟ ᐊᐚᓯᓴᐠ ᐁᐑᒋᑭᐢᑭᓄᐦᐊᒫᑑᒪᑭᐠ ᐁᓇᓅᔭᒋᐦᐃᒋᐠ ᐅᓵᒼ ᐁᐲᑐᓯᔨᓂᐏᔮᐣ.

ᓇᒧᔭ ᓂᒥᐩᐍᔨᐦᑌᐣ ᐆᑕ. ᓂᓄᐦᑌᑮᐍᐱᒋᐣ.

##
ᓂᑳᐏᐩ ᓂᑎᑐᐦᑕᐦᐃᑯᓈᐣ ᓂᔭ ᐁᑿ ᓂᐚᐦᑰᒫᑲᓂᐢ ᐚᓴᑳᓯᒧᐏᐣ Bent Arrow ᐁᐦᐊᐢᑖᒋᐠ.

ᒥᐦᒉᐟ ᓂᐚᐸᒫᐘᐠ ᐊᔨᓯᓂᐘᐠ ᐁᓂᐢᑕᐍᔨᒪᑭᐠ.

ᓂᒧᐦᒋᑭᐦᑖᐣ ᐁᐑᒋᓃᒥᐦᐃᑐᒪᑭᐠ ᓂᑑᑌᒪᐠ.

##
ᑭᐦᑤᒼ ᐊᓄᐦᐨ ᓂᒪᔨᑮᓯᑲᓂᓯᐣ ᑭᐢᑭᓄᐦᐊᒫᑐᐏᑲᒥᑯᐦᐠ.

ᓂᐸᑎᓈᐤ ᑭᐢᑭᓄᐦᐊᒫᑐᐏᑖᐹᓈᐢᐠ ᑲᑮᐍᔮᐣ, ᓂᐢᑕᒼ ᓂᓭᐦᑭᓯᐣ. ᒪᑤᓂᒌ ᐱᑯ ᐆᑕ ᑲᐯᔭᑯᑲᐯᓯᔮᐣ. ᒪᓯᓇᐦᐃᑫᓰᐢ ᓭᐍᐱᑕᒪᐍᐤ ᓂᑳᐏᔭ ᑲᐯᓈᓯᔨᐟ.

ᐁᒣᒁᐸᐯᐦᐅᔮᐣ ᐄᔨᓃᓯᐏᑭᐢᑭᓄᐦᐊᒫᑫᐤ ᓂᑭᐢᑭᓄᐦᐊᒫᐠ ᑮᑿᐩ ᐁᒫᒪᐢᑳᑕᓂᔨᐠ. ᓂᐑᐦᑕᒫᐠ ᓇᒧᐩ ᓈᐣ’ᑕᐤ ᑫᑌᔨᐦᑕᒫᐣ ᐅᓵᒼ ᓃᔭ ᐲᑐᐢ ᐁᑯᓯ ᐁᑿ ᓂᒥᔪᒪᐦᒋᐦᐅᐣ ᐃᔨᑯᐦᐠ ᐑᔭ ᑳᑮᒪᔨᑮᓯᑲᓂᓯᔮᐣ.

##
ᐊᓄᐦᐨ ᐆᒪ ᑲᑮᓯᑭᐢᑭᓄᐦᐊᒫᑯᓯᔮᐦᐠ ᐁᑯᓯ ᑲᐴᓂᑭᐢᑭᓄᐦᐊᒫᑯᓯᔮᐦᐠ.

ᓂᐑᒋᑭᐢᑭᓄᐦᐊᒫᑯᓯᐏᒫᑲᓇᐠ ᓂᒨᐚᓈᓇᐠ ‘hot dogs’ ᐁᑿ ᓂᒣᑕᐚᓈᐣ ᒣᑕᐍᐤ’ᑲᒥᑯᐦᐠ.

ᓇᒧᔭ ᓂᐲᑭᐢᑳᑎᓯᐣ ᐅᓵᒼ ᐁᑭᐢᑫᔨᐦᑕᒫᐣ ᐁᐑᐚᐸᒪᑭᐠ ᓂᑑᑌᒪᐠ ᑲᐯᓯᐏᓂᐦᐠ ᐁᑿ ᑲᑭᐢᑭᓄᐦᐊᒫᑲᐏᔮᐦᐠ ᑫᓯᐸᑳᓯᒧᔮᐦᐠ.

##
ᓅᐦᑯᒼ ᓂᐯᓭᐍᐱᑕᒫᐠ.

ᓂᑲᑵᒋᒥᐠ ᒪᐦᑌᓴ ᐁᒥᐩᐍᔨᐦᑕᒫᐣ ᐁᐑᑭᔮᐣ ᐊᒥᐢᑿᒌᐚᐢᑲᐦᐃᑲᓂᐦᐠ.

ᓂᐱᑭᐢᑳᑌᔨᒫᐤ ᑕᐦᑐᑮᓯᑳᐤ ᒫᑲ ᓂᒥᐩᐍᔨᐦᑌᐣ ᒥᐦᒉᐟ ᑮᑿᐩ ᐁᐦᐃᑐᐦᑕᒫᐣ ᐁᑿ ᐁᐚᐸᐦᑕᒫᐣ ᐆᑕ.

ᓂᑲᑵᒋᒫᐤ ᑲᐯᑭᔪᑳᑯᔮᐦᐠ ᐑᐸᐨ ᐁᑯᑕ ᐅᐦᒋ ᓂᑳᑮᐸᐸᒥᒧᐦᑕᐦᐋᐤ ᐁᑿ ᑳᑮᓇᑭᐢᑲᐍᐤ ᓂᑑᑌᒪ.

##
ᐁᑭᔪᑲᐘᑭᐠ ᓂᐯᔭᑯᐢᑳᐣ ᐃᐢᑯᓂᑲᓂᐦᐠ.

ᓂᐚᐦᑰᒫᑲᓂᐢ ᑭᐢᑫᔨᐦᑕᒧᐦᐋᐤ ᐑᐢᑕᐚᐤ ᐅᐯᔭᑯᐢᑳᐣ ᐱᑯ ᑫᐢᐱᒋᒋᐠ ᐊᒥᐢᑿᒌᐚᐢᑲᐦᐃᑲᓂᐦᐠ. ᐲᑭᐢᑳᒋᒋᐤ.

ᓂᑭᐢᑫᔨᐦᑌᐣ ᑖᐣᓭᔨᐦᑕᒫᒋᐦᐅᐟ. ᓂᐑᐦᑕᒪᐚᐤ ᓇᒧᔭ ᑖᑊ’ᐍ ᐃᓯ ᒫᔮᑕᐣ ᒥᐩᐚᓯᐣ ᑲᑭᐢᑭᓄᐦᐊᒫᑯᓯᔭᐣ ᐁᑿ ᑲᐚᐸᐦᑕᒪᐣ ᐅᐢᑳᔭ ᑮᑿᔭ ᐃᐢᐲ ᑳᐦᐃᐢᐱᒋᔭᐣ ᐆᑌᓈᐦᐠ.

##
* License: [CC BY-NC-SA]
* Text: Caylie Gnyra
* Illustration: Caylie Gnyra
* Translation: Dorothy Thunder, Susan Sinclair
* Level: n/a
* Language: crk
